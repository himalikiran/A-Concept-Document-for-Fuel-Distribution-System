###सहज इन्धन वितरण प्रणाली सम्बन्धि अवधारणा पत्र 

समस्या समाधान गर्न वा सहजीकरण गर्न प्रविधिको प्रयोग उत्कृष्ट विकल्प हुनसक्छ। त्यसैले उपलब्ध प्रविधिको प्रयोग गरि हाल देखिएको इन्धन वितरण समस्यालाई व्यवस्थित गर्न ‘सहज इन्धन वितरण प्रणाली’ को प्रस्ताव गर्न खोजिएको हो। यो प्रणालीले इन्धन अर्थात पेट्रोल, डिजेल, मट्टीतेल र ग्यास वितरण गर्न पारदर्शी, स्वचालित र कम कष्टकर समाधान दिन सक्छ। तत्काल यो प्रणाली अवलम्बन गरियो भने पेट्रोलपम्प वा ग्यास डिपो अगाडी लामो लामो लाइन बस्नु पर्ने छैन।

यो अवधारणा पत्र ‘खुल्ला तथा स्वतन्त्र’ (open source) सिद्धान्त अन्तर्गत उपलब्ध गराइएको हुँदा, विनाकुनै रोकटोक र विनाकुनै प्रतिलिपि अधिकार नियन्त्रण, यसमा कुनैपनि परिवर्तन गर्न, सुधार गर्न तथा यो अवधारणा पत्रको आधारमा कुनैपनि प्रणाली विकसित गर्न सकिनेछ। 

###यो प्रणालीले कसरी काम गर्छ?
यो प्रणाली इन्टरनेटमा आधारित हुनेछ। यस प्रणाली वेव पोर्टल र मोबाइल फोन एप्लिकेसन मार्फत चल्नेछ जसमा मुख्यत: निम्न लिखित फिचरहरु हुने छन् ।

१. उपभोक्ता दर्ता
२. इन्धनका लागि आवेदन
३. डिजिटल र कागजी कुपन वितरण
४. QR कोड र SMS आधारित सूचना प्रबाह प्रणाली
५. सबैखाले इन्धनको वर्तमान मौज्दात विवरण 
६. इन्धन वितरण तालिका

यि माथि उल्लेखित फिचरहरु उपभोक्ताले बाहिर बाट देख्न सक्ने फिचर हुन भने भित्री रुपमा व्यवस्थापनको लागि, पेट्रोल पम्प दर्ता, ग्यास डिपो दर्ता र मौज्दात व्यवस्थापन जस्ता फिचर हुनेछन्।
